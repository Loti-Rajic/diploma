Novinarja portala The Athletic sta po rednem delu sezone opravila letno anonimno anketo med igralci Lige NBA. Letos sta poleg že ustaljenih vprašanj, med drugim tega, kdo si zasluži nagrado za najkoristnejšega igralca rednega dela sezone, košarkarje vprašala tudi za mnenje o zgodovinski menjavi, ki je Luko Dončića iz Dallas Mavericks poslala v Los Angeles Lakers. Njihovi odgovori niso razočarali.
Novinarja spletnega portala The Athletic Sam Amick in Josh Robbins sta tako kot vsako leto po koncu rednega dela sezone izvedla anketo, v kateri igralce lige NBA anonimno sprašujeta o mnenju glede najkoristnejšega igralca (MVP), podcenjenih in precenjenih košarkarjih, odločitvah lige in drugih perečih tem. Nista pa se mogla izogniti najbolj šokantni novici v modernejši zgodovini lige NBA, prestopuLuke Dončićaiz Dallas Mavericks k ekipi Los Angeles Lakers. Odgovori košarkarjev niso razočarali.
Večina igralcev novici o Dončićevem prestopu, ki jo je kot prvi javnosti sporočil ameriški športni novinar ESPN-a Shams Charania, sprva ni verjela.
"Nisem verjel, niti za trenutek, dokler nisem poklical svojega agenta, ki mi je to potrdil," je svoje presenečenje ob novici o menjavi zrazil eden izmed vprašanih."Svojemu dekletu sem rekel, naj prižge ESPN in ves čas sem gledal televizijo. Nisem šel spat do 2.30 zjutraj. Mislil sem si: 'Kaj za vraga?' Charanii sem poslal zasebno sporočilo in vprašal, ali so mu vdrli v telefon,"je svoj prvi odziv opisal drugi košarkar.
Spet drugi so bili prepričani, da gre za šalo: "To je najbolj nora poteza, kar sem jih kdaj videl pri prestopu. Kot vsi drugi sem mislil, da gre za šalo. "Nekateri pa so menili, da je to taktična poteza lige. "Mislil sem, da NBA to počne, da bi si dvignila gledanost. "Vsi pa se zavedajo, da je šlo za potezo zgodovinskih razsežnosti v Ligi NBA. "Bil sem presenečen. Ko sem izvedel, sem igral na tekmi, povedal mi je navijač, ki je sedel ob igrišču. To je eden takšnih trenutkov, ki jih ne nikoli ne pozabiš. Tako kot na primer, ko je umrl Michael Jackson, ali ko so se zgodili napadi 11. septembra."
'Če lahko menjajo Dončića, je kdo sploh varen? 'Marsikaterim košarkarjem je menjava dala misliti. Zavedli so se krutosti posla in se začeli spraševati, kako varna in stabilna je njihova prihodnost v košarkarskem svetu. "V tem tekmovanju se lahko zgodi karkoli. To je posel, vseeno jim je, kdo si. Nihče ni varen. Ni pomembno, kaj počneš in kako to počneš. Če v tistem trenutku ne ustrezate njihovi viziji, vas bodo odslovili, kot da vas nikoli ni bilo, zato v tem svetu ne smete biti preveč čustveni." "Če so zamenjali Luko, lahko zamenjajo kogar koli. To kaže, kako čudno NBA vodi to tekmovanje," je bil kritičen eden izmed vprašanih.
"To je ena izmed tistih stvari, ki se zgodijo le občasno. Pravzaprav mislim, da se kaj takega ne bo nikoli več zgodilo. Je pa zagotovo nekaj, zaradi česar so tudi zvezdniki in igralci lige NBA nervozni,"se je prelomnosti trenutka zavedal drugi. "Ko ne igram za svojo ekipo, sem oboževalec Mavericksov. Sploh nisem vedel, kako to sprejeti, ker se je zgodilo tako hitro ... Presenetilo me je. Zaveš se, da nihče ni nedotakljiv,"je menjava dala misliti tretjemu izmed vprašanih.
Številni igralci so bili v svojih odgovorih izjemno kritični do Mavericksov. Ekipa iz Dallasa je namreč v LA poslala svojega prvega igralca Dončića, ob njem pa še Maxija Kleberja in Markieffa Morrisa, dobili pa so Anthonyja Davisa in Maxa Christieja ter izbor prvega kroga nabora leta 2029. Strinjajo se, da se igralca, kot je Luka Dončić, ne menja, sploh pa ne za tako majhno ceno." Najslabša odločitev v zgodovini moderne košarke. Grozno,"je bil kritičen eden izmed igralcev. Spet drugi je dejal, da je to 'bogokletstvo', tretji je odločitev označil za 'idiotsko', četrti za 'psihotično'.
Anketiranci niso skrivali, da v menjavi niso videli smisla. "Dončić je verjetno najboljši igralec v ligi NBA naslednjih 15 let. Mogoče se je nekaj dogajalo v ozadju, česar nismo razumeli, a je nerazumljivo." "Če Mavsi verjamejo, da je to tisto, kar so morali storiti, v redu. Ampak nikoli ne bi zamenjal takšnega igralca in tako mladega. Še posebej ne za to, kar so dobili v zameno. Morali bi poskušati dobiti veliko več. Lahko razumem, kaj so želeli narediti, vendar tega ne bi storil,"je razmišljal en izmed igralcev lige NBA."To je bil slab dogovor. Zadržati bi ga morali. Luka je generacijski igralec," še menijo košarkarji, nekdo pa je menjavo povzel z naslednjimi besedami: "Odločitev Mavsov? Neumna. Odločitev Lakersov? Odlična."
Drugi verjamejo, da je menjava dobra za obe strani Nekateri košarkarji pa niso tako kritični do Dallasa in menijo, da bi lahko menjava koristila obema ekipama. Strinjajo se, da so Mavericksi z Davisom dobili odličnega obrambnega igralca, a se zavedajo, da se je dolgoročno gledano menjava bolj izplačala Lakersom. "To je bilo dobro za obe strani. Lakersi so dva koraka boljši z Dončićem, Davis pa se bo odlično ujemal z Mavsi. Mislim, da ni menjave, pri kateri bi lahko rekli, da je zmagala samo ena stran.""Jezerniki že imajo svojo novo zvezdo, ker se bo LeBron James čez leto ali dve upokojil, Dallas pa je želel zmagati zdaj in so potrebovali še enega obrambnega igralca. Mislim, da je to zmagovalno za obe strani."
"Menim, da je Dallas kratkoročno dobil dobro menjavo, potem pa se je Davis poškodoval. Dolgoročno gledano so jo bolje odnesli Lakersi in glede na vse, kar se je zgodilo, se jim je menjava bolje izšla tudi kratkoročno. Toda za osvojitev naslova moraš imeti nekoga, ki je odličen v obrambi. To je tisto, kar je iskal Dallas, in vemo, da Luka Dončić to ne more biti.""Če hoče Dallas zdaj zmagati, to ni slaba poteza. Dolgoročno gledano je to morda bolje za Lakerse zaradi Dončićeve starosti,"še razmišljajo anketiranci.
Poleg odločitve same so bili košarkarji presenečeni tudi nad tem, kako je vodstvo Dallasa izpeljalo menjavo, in nad njihovimi izgovori, zakaj so se odločili menjati Dončića. V Teksasu so izpostavili predvsem ne najboljšo fizično pripravljenost in vrzeli v obrambni igri, to pa se številnim izmed vprašanih ne zdi dovolj, da bi se odločili za takšno potezo. "Vse, kar so storili in rekli v Dallasu, je bilo usrano. Tako izgleda poslovna plat stvari, tem fantom ni mar za nas. S tem so postavili zgled: 'Zakaj bi vse dal za ekipo, če bodo tako ravnali z mano?' Imajo fanta, ki je kandidat za MVP, pa mu sploh ne povejo, preden mu naredijo nekaj takega."
"Ni pomembno, tudi če ima 200 kilogramov. Še vedno bo v povprečju dosegal trojni dvojček s 30 točkami,"kritike na račun fizične pripravljenosti zavrača en izmed vprašanih košarkarjev. "Vem, kaj pravijo o obrambi, toda vsi igralci imajo svoje prednosti in slabosti. In pri Luki to, kar počne v napadu, nadomesti veliko tega, kar ne počne v obrambi. Zato prestopa ne razumem pod nobenim pogojem," spet drugi razmišlja o obrambni igri Dončića.
"Poglejte na to z vidika navijačev Mavsov: popolnoma so ga podpirali, bil je odličen predstavnik mesta Dallas ... in ga menjajo. In to, kako pomemben je, je jasno že z dejstvom, da nihče ni govoril o tem, da je igralec, kot je Anthony Davis, šel k Mavsom,"pa je o pomenu Slovenca dejal tretji.
Le redki pa so odločitev športnega direktorja Mavericksov Nica Harrisona pohvalili in izrazili odobravanje. "Mislim, da je to fenomenalna odločitev, sem oboževalec Harrisona," se je glasil odgovor enega izmed vprašanih košarkarjev, ki se mu je menjava zdela dobra ideja,"Všeč mi je," paje zgodovinski trade pohvalil drugi.