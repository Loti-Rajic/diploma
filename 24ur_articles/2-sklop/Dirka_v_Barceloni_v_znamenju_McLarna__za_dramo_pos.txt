Oscar Piastri je dobil VN Španije v Barceloni in dosegel peto zmago na deveti dirki sezone ter tako povečal prednost v skupnem seštevku za SP. 24-letni Avstralec je z zanesljivim nastopom ugnal moštvenega kolega v McLarnu Landa Norrisa, tretji je bil Charles Leclerc v Ferrariju. Ob koncu dirke je za nekaj drame poskrbel Nizozemec Max Verstappen (Red Bull).
Avstralec Oscar Piastri je dirko četrtič v letošnji sezoni začel s prvega startnega položaja, v cilj pa je še petič pripeljal kot zmagovalec. Drugo mesto je zasedel njegov moštveni kolega Britanec Lando Norris, ki je še tretjič v sezoni prispeval k dvojni zmagi McLarna. "Res imam odlično sezono. In ta vikend je bil natančno takšen, kakršnega si želim. Trenutno res uživam v dirkanju in svojih zmagah," je povedal Piastri.
Tretje mesto je pripadlo Monačanu Charlesu Leclercu, ki je ciljno črto prečkal pred Britancem Georgeom Russllom (Mercedes). Pod velik dosežek se je podpisal Nemec Nico Hulkenberg (Sauber-Ferrari), ki je s petim mestom dosegel najboljši rezultat švicarske ekipe.
Aktualni svetovni prvak Max Verstappen iz moštva Red Bull je bil na koncu veliki osmoljenec dirke v Barceloni. Vse je kazalo na vsaj tretje mesto, a je zaradi težav v končnici, ki jo je po okvari motorja in odstopu Kimija Antonellija (Mercedes) zaznamoval varnostni avtomobil, izgubil dve mesti in bil peti. Na koncu so ga tekmovalni komisarji prestavili celo na 10. mesto, saj so mu v cilju prisodili še 10-sekundni kazenski pribitek. Verstappen si je privoščil nerazumljivo potezo in se namerno zaletel v dirkača Mercedesa Russlla.
Do prvih točk v sezoni je na devetem mestu prišel Fernando Alonso (Aston Martin), njegov moštveni kolega Kanadčan Lance Stroll pa je zaradi težav z desnim zapestjem odpovedal nastop. Bržkone bo moral celo na operacijo, zato je vprašljivo, če bo na startu čez 14 dni na domači dirki za VN Kanade. Piastri je z zmago in najhitrejšim krogom v Barceloni povišal prednost pred drugouvrščenim Norrisom na 10 točk (186-176). Verstappen ima na tretjem mestu 137 točk, sledi Russell s 111 točkami.
