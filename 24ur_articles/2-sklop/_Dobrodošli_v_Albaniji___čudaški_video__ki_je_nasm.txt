Svetovni voditelji so se v petek zbrali v Tirani, kjer so jim dobrodošlico izrekli s prav posebnim video pozdravom. S pomočjo umetne inteligence so se na velikem platnu pojavili otroški obrazi svetovnih voditeljev ter prisotne nagovorili v jeziku vsake posamezne države ali institucije: "Dobrodošli v Albaniji." Videoposnetek, ki je nasmejal politike, pa je kmalu postal viralen tudi na spletu.
Pozdravna slovesnost na vrhu v Tirani se je začela z različnimi umetniškimi nastopi, ki promovirajo albansko nacionalno tradicijo in kulturo. Na koncu uvodnega videa, ki so ga ustvarjalci pripravili s pomočjo umetne inteligence, pa se je pojavilo tudi 47 evropskih voditeljev, a tokrat v nekoliko drugačni podobi.
S pomočjo tehnologije so ustvarjalci posnetka politike upodobili kot malčke, zbrane pa so pozdravili kar v svojih matičnih jezikih. "Dobrodošli v Albaniji," se je tako razlegalo po dvorani. Čeprav so nekateri politiki posnetek spremljali s precej resnimi obrazi, pa je bilo med njimi opaziti veliko več tistih, ki so se ob podobah smejali, ploskali, si celo brisali solze. Italijanska premierka Giorgia Meloni se je kasneje organizatorjem zahvalila, ker so "poskrbeli, da se znova počutim zelo mlada."
Kamera je ujela tudi široke nasmeške danske premierke Mette Frederiksen in slovenskega premierja Roberta Goloba. Tudi turški predsednik Recep Tayyip Erdogan, čeprav je med videom deloval precej mrko, se je nasmehnil, ko je na platnu zagledal sebe kot dojenčka z brki. Politico ugiba, da bi lahko videoposnetek zrasel prav na zelniku albanskega predsednika Edija Rame, ki je znan po svojem živahnem značaju. Ob prihodu italijanske premierke je pred tem celo "padel" na kolena.
Številni so se na svetovne voditelje v podobi malčkov odzvali tudi na spletu, videoposnetek pa je hitro postal viralen. "Igriv preobrat na velikem diplomatskem dogodku,"je zapisal eden od uporabnikov družbenega omrežja, spet drugi je video opremil z besedilom: "Umetnost, tehnologija in politika v albanskem slogu."
Spet tretji je izpostavil ukrajinskega predsednika Volodimirja Zelenskega, ki se vsaj na deljeni fotografiji ni smejal."Ko se spomniš, da imaš doma vojno, vendar moraš gledati, kako te dojenček Macron pozdravlja v Albaniji,"je zapisal ob tem.Letošnje srečanje evropske politične skupnosti je sicer potekalo pod geslom "Nova Evropa v novem svetu: enotnost - sodelovanje - skupno delovanje", teme pa še zdaleč niso bile zabavne. Evropski voditelji, večina med njimi podporniki Ukrajine, upajo, da bodo lahko z novimi sankcijami povečali pritisk na ruskega predsednika Vladimirja Putina. Govorili pa so tudi o razmerah na Bližnjem vzhodu. Golob se je pridružil pozivu predsednikov vlade Španije, Norveške, Islandije, Irske, Luksemburga in Malte: "S podobno mislečimi voditelji držav smo podpisali izjavo, v kateri smo pozvali izraelsko vlado, da takoj prekine napade na civilno prebivalstvo, dvigne blokado humanitarne pomoči in omogoči Združenim narodom, da opravljajo svoje poslanstvo. Želimo si, da k tej naši izjavi pristopi čim več držav."
