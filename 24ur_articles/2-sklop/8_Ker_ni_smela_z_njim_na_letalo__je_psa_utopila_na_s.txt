Ženska je utopila svojega majhnega psa na stranišču letališča v Orlandu, potem ko ji letalska družba zaradi težav z dokumentacijo ni dovolila, da žival pelje s seboj na letalo. Obtožena je hudega mučenja živali.
57-letna Alison Lawrence je obtožena povzročitve krute in nepotrebne smrti svojega devetletnega belega šnavcerja Tywinna, poroča AP. Američanka se je decembra skušala s svojim psom vkrcati na let v Kolumbijo, a ji osebje letalskega prevoznika ni dovolilo, da bi se vrkcala s psom zaradi nepopolne papirologije. Po nekaj minutah pregovarjanja z osebjem se je Lawrence s psom sprehodila do stranišča, okoli 20 minut kasneje pa se je iz prostora vrnila brez svojega hišnega ljubljenčka. Pri tem so jo posnele nadzorne kamere na letališču. Kasneje se je ženska vkrcala na let in odpotovala v Kolumbijo.
Hišnik je v zabojniku za smeti našel poginulega psa in obvestili pristojne organe. Pes je imel na sebi še vedno ovratnico, na njej pa značko z imenom in kontaktnimi podatki lastnice. Obdukcija je pokazala, da je šnavcer umrl zaradi utopitve. Policija je po večmesečni preiskavi v sredo aretirala žensko in jo obtožila hudega mučenja živali. Na začetek sojenja bo lahko počakala na prostosti, saj so jo izpustili iz pripora po plačilu 5000 dolarjev varščine.
