Na prvi četrtfinalni tekmi rokometne Lige prvakov sta se pomerila madžarski Pick Szeged in španska Barcelona. Katalonci so bili pred dvobojem kljub temu, da so gostovali v vroči madžarski dvorani, v vlogi favorita. Madžari so bili večji del v rezultatski prednosti, zaključek dvoboja pa je bil povsem v znaku Barce, ki je na koncu slavila s 27:24 in si tako pred povratno tekmo v katalonski prestolnici že priigrala lepo prednost. Od treh slovenskih reprezentantov je bil najbolj učinkovit Borut Mačkovšek, ki je za madžarsko zasedbo dosegel dva gola, člana španske ekipe Blaž Janc in Domen Makuc pa po enega.
Na madžarsko-španskem klubskem obračunu so branilci naslova iz Barcelone z izjemno predstavo v končnici dvoboja strli odpor gostiteljev. Pri Barceloni je bil najbolj učinkovit Francoz Dika Mem z desetimi goli, pri Szegedu pa nekdanji slovenski, zdaj pa hrvaški reprezentant Mario Šoštarić z osmimi zadetki.
V sredo sta bili na sporedu prvi dve četrtfinalni tekmi. Rokometaši iz Nantesa so doma premagali portugalski Sporting iz Lizbone z 28:27, Matej Gaber in Rok Ovniček pa se pri francoski zasedbi nista vpisala med strelce. Madžarski Veszprem je v nemškem Magdeburgu igral neodločeno 26:26, Gašper Marguč pa je za madžarsko zasedbo dosegel gol s sedemmetrovke.
Povratne tekme bodo na sporedu 30. aprila in 1. maja. Skupni zmagovalci četrtfinalnih parov se bodo uvrstili na zaključni turnir, ki bo 14. in 15. junija v Kölnu. Izid, liga prvakov, četrtfinale, prva tekma: Pick Szeged - Barcelona  24:27(10:9)
