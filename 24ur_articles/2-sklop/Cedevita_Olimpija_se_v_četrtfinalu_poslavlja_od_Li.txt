Košarkarji Cedevite Olimpije so na zadnji, odločilni tekmi četrtfinala Lige ABA v Dubaju izgubili z rezultatom 85:76 (23:15, 43:33, 65:55). Ljubljančani se bodo zdaj osredotočili na domače prvenstvo, Dubajčane pa v polfinalu čaka Partizan.
Na prvi tekmi so košarkarji Cedevite Olimpije večino časa vodili, nato pa na račun lastnih napak izgubili s 86:85. Sledil je obračun v Stožicah, katerega so zmaji dobili s 94:89 in izsilili tretjo tekmo. To je z lepim zabijanjem otvoril Ahmet Duverioglu, poleg njega pa je slovenski trener Jurica Golemac v začetno peterko Dubaja uvrstil še Natea Masona, Awuduja Abassa, Klemna Prepeliča in Davisa Bertansa. Pri zmajih so tekmo od prve minute začeli D.J. Stewart, Devin Robinson, Aleksej Nikolić, Andrija Stipanović in Brynton Lemar, ki je iz prostega meta poskrbel za prvo točko Ljubljančanov. Domačini so nato na krilih Prepeliča povedli s 6:1, zmaji pa zaostanek hitro zmanjšali. Dubajčani so v nadaljevanju prišli do osmih točk prednosti (17:9), na drugi strani pa sta odgovorila Rok Radović in Jaka Blažič, ki se je podpisal pod prvo trojko Cedevite Olimpije. Končnica prve četrtine je pripadla domačinom, ekipi pa sta na odmor odšli ob rezultatu 23:15.
Davis Bertansje s trojko iz težkega položaja prednost Dubaja povišal na +11, Jerry Boutsiele pa z zabijanjem poskrbel za +13 in Zvezdana Mitrovića prisilil v minuto odmora. Njegovi varovanci so z delnim izidom 3:8 zaostanek zmanjšali, domačini pa so dve minuti pred koncem prvega polčasa ponovno prišli do dvomestne prednosti. Lemar je s štirimi realiziranimi prostimi meti Ljubljančane približal Dubajčanom, ti pa so v izdihljajih druge četrtine ponovno zbežali na +10 (43:33).
Blažič je v začetku tretje četrtine zapravil dve čisti priložnosti, domačini pa so odigrali pametno in po zabijanju Abassa povedli z najvišjo razliko do tega trenutka (50:34). Robinson, Nikolić in DeVante Jones so s trojkami nekoliko izboljšali pogled na semafor (54:45), serijo uspešnih metov za tri točke pa sta podaljšala Abbas na eni in Danilo Tasić na drugi strani. Razlika se do začetka zadnjih desetih minut tekme ni bistveno spremenila (65:55).
Cedevita Olimpija je zadnjo četrtino otvorila s 15. izgubljeno žogo na obračunu, Bertans pa je s trojko iz ogromne razdalje poskrbel za evforijo v dubajski dvorani. Sledilo je obdobje številnih napak domačinov, zmaji so se približali na -7, a imeli priložnost iztržiti še veliko več. Košarkarje Cedevite Olimpije je v ključnih minutah tekme povozil pritisk, lahke točke Dubaja in zgrešeni prosti meti Mitrovićevih varovancev pa so dokončno razblinile ljubljanske sanje o polfinalu.
Dubaj- Cedevita Olimpija 85:76 (23:15, 43:33, 65:55) Mason 18, Abass 17, Bertans 12, Prepelič 12; Lemar 14, Tasić 14, Nikolić 13
