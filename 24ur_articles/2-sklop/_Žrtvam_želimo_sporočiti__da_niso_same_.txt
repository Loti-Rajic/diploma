Posnetki medvrstniškega nasilja, tokrat znova na Ptuju, vzbujajo skrbi na medmrežju in v širši javnosti. Kaj lahko naredijo žrtve, katere institucije poleg Policije so jim na voljo in kako se odzvati v primeru, da ste žrtev ali priča nasilju?
Na družbenih omrežjih se je najprej  pojavil posnetek novega medvrstniškega nasilja, ki naj bi se zgodilo na Ptuju. Skupina mladega fanta, ki mora klečati na tleh, udarja v obraz. Nato se je pojavil še en posnetek, na katerem naj bi domnevno isti storilci oklofutali žrtev.
Ptujski center za socialno delo: Žrtvam želimo sporočiti, da niso same. O tem, da na Ptuju deluje tolpa mladostnikov, ki so nasilni, nimamo informacij, odgovarjajo na ptujskem CSD, kjer so za dogajanje izvedeli na spletu. Center za socialno delo v primerih medvrstniškega nasilja povabi na pogovor mladostnike in starše ter jim med drugim ponudi oblike pomoči, pojasnjujejo. "Zelo pomembno je, da mladostnik, ki je bil žrtev nasilja, o svojih stiskah čim prej spregovori in jih na tak način začne predelovati ter da se zaveda, da ni sam, da obstaja strokovna pomoč in je možno okrevanje. Zelo pomembno je tudi, kako se odzovejo starši, da svojemu otroku ponudijo pomoč, ga razumejo, da se čuti v domačem okolju varen, sprejet."
Prav tako je zelo pomembno, kako se odzovejo starši mladostnika oziroma mladostnikov, ki so izvajali nasilje, da ne gledajo vstran, da ne podcenjujejo dejanja svojega otroka, da ne iščejo razlogov za otrokovo dejanje zgolj v drugih ali drugje, ampak da se z njim pogovorijo, da poiščejo zanj ustrezno pomoč, kjer bo prav tako lahko predeloval svoja čustva in se učil obvladovati jezo, pozivajo.Prav tako je zelo pomembno tudi sporočilo družbe, da je nasilje nedopustno in da se konflikti, težave in zamere ne rešujejo na agresiven način, kakršnemu smo bili priča v dogodku, ki je bil včeraj na spletu, dodajajo. Zato je pomembno, da tudi institucije opravimo svojo nalogo, da se med seboj povežemo, pristopimo timsko, z namenom podpore in pomoči ter z namenom preprečevanja nadaljnjega nasilja, poudarjajo.Z vpletenimi bomo opravili pogovore in ravnali v skladu s svojimi pristojnostmi oz. pooblastili. "Žrtvam medvrstniškega nasilja in tistim, ki so priča nasilju, oziroma vsem, ki za nasilje izvedo, pa želimo sporočiti, da niso sami, da obstaja strokovna pomoč, ki jo bodo zagotovo rabili ob soočanju s posledicami nasilja in predelovanju čustev ob tem; predvsem pa naj obvestijo pristojne institucije v primerih neposrednega izvajanja nasilja, najprej Policijo, sicer pa jim lahko na centru za socialno delo ponudimo oblike pomoči, kot je svetovanje, prav tako jih bomo informirali o drugih oblikah pomoči v našem lokalnem okolju," sporočajo. Policija: Razlogi za nasilna dejanja različniV splošnem Policija pojasnjuje, da med pogostejša obravnavana kazniva dejanja, v katerih je bila osumljena oseba stara med 14 in 18 let, žrtev pa je otrok, ki še ni dopolnil 18 let, na območju PU Maribor uvrščajo: nasilništvo, povzročitev lahke telesne poškodbe, grožnje in prikazovanje, izdelava, posest in posredovanje pornografskega gradiva, izsiljevanje, neupravičena proizvodnja in promet s prepovedanimi drogami ter druge.Razlogi za nasilna dejanja mladih so različni, od potrebe po dominantnosti, lahko je posledica vzgoje ali videnih vzorcev v družinskem okolju, ali pa zgolj dokazovanje in postavljanje pred drugimi, naštevajo. Nasilje lahko izvaja posameznik ali pa nasilje izvaja skupina mladoletnikov. Ne smemo zanemariti še dejavnike tveganja, kot so alkohol, prepovedane droge, nasilje v družini itd. O vseh dogodkih, s katerimi je Policija seznanjena, obvešča pristojne centre za socialno delo (ne glede na to, ali gre za protipravno ravnanje, kaznivo dejanje ali prekršek ali če dogodek ni v pristojnosti Policije). Vse tovrstne primere je treba resno in strokovno obravnavati, predvsem pa takoj ob zaznanem nasilju. Največkrat so prve institucije, ki so seznanjene z medvrstniškim nasiljem, šole. Včasih o izkušnji nasilja spregovori otrok sam, včasih njegovi sošolci/vrstniki ali starši, veliko primerov (predvsem fizičnega nasilja) lahko zaznajo učitelji sami. Dejstvo je, da sta zaradi medvrstniškega nasilja prizadeta otrokovo dostojanstvo in fizična ali spolna nedotakljivost ter so kršene njegove pravice. Otrok lahko občuti strah, nemoč, krivdo in sram, poudarjajo.Pomembna je tudi vloga staršev, izpostavljajo tudi policisti: "Takoj, ko prepoznajo nenavadno obnašanje otroka, se morajo z njim pogovoriti. Lažje to storijo starši, ki ves čas komunicirajo z otrokom, se z njim pogovarjajo, jim otrok zaupa in tako jim bo zaupal tudi neprijetno izkušnjo.Pri tem še poudarjamo, da se je potrebno z otroki tako v šolskem kot domačem okolju ves čas pogovarjati, pridobiti njihovo zaupanje, da bodo znali in zmogli poiskati pomoč v primerih nasilja, obenem pa s tem otroke naučimo tudi odgovornega ravnanja."
Kaj lahko storiš, če si žrtev nasilja? Policija poudarja, da morajo osebe, ki so žrtve medvrstniškega nasilja, vedeti, da to, kar se jim dogaja, ni njihova krivda! "Tisti, ki je nasilen, ravna narobe. Pravico imaš, da se počutiš varno. "Zato policisti svetujejo: Ne čakaj in ne pristajaj na nasilje! Takoj spregovori o svojih težavah. Z odlašanjem in trpljenjem ne bo bolje. Ne dopusti, da se nasilje stopnjuje.
Prav tako so pozvali vse, ki imajo kakršnekoli informacije o škodljivih ravnanjih – bodisi žrtve, vrstnike ali svojce – naj to nemudoma prijavijo Policiji. "Nasprotno pa odsvetujemo širjenje nepreverjenih informacij ali celo deljenje posnetkov dejanj, saj to lahko dodatno škoduje tako preiskavi kot žrtvam. "Z ustrahovanjem in nasiljem se nihče ne more spopasti sam, zato v šoli povej učitelju ali učiteljici, strokovnim delavcem, ravnatelju, sosedom ali komu drugemu, ki mu zaupaš! O tem govori tudi s svojimi prijatelji, morda ima kdo od njih podobno težavo. Tako lahko pomagaš tudi drugim, ki jih ustrahujejo ali izsiljujejo.
Povej staršem ali skrbnikom in skupaj stopite do učitelja! Povej in zaupaj policistu! Policisti bodo ob prijavi preverili, kaj se je pravzaprav zgodilo in kdo so nasilneži. Nekateri dogodki imajo namreč tudi znake kaznivega dejanja ali prekrška. Pomembno je, da policist izve vse in da se ga žrtev ne boji.
Otrok ali mladostnik, ki je žrtev nasilja, je ujet v mrežo nasilnega ravnanja vrstnika oziroma vrstnikov. Velikokrat je ustrahovan in ga je strah povedati, kaj se mu dogaja. Pri otroku ali mladostniku, ki je žrtev nasilja, se lahko pokažejo posledice nasilja, kot so: depresija, slabo samovrednotenje in samospoštovanje, slaba samopodoba, sramežljivost, zadržanost, pasivnost, izolacija, slabši šolski uspeh in drugi dosežki, odpor do šole, pogosto obolevanje, poskusi samomora ... Prav zato je pomembno, da (pre)poznamo znake nasilja nad otroki in vemo, kaj storiti oziroma kako ukrepati, da bi ustavili nasilneža/-e in pomagali otroku ali mladostniku, ki je žrtev medvrstniškega nasilja.