Kolesarje je na dirki po Italiji čakala razgibana 11. etapa od Viareggia do Castelnovo ne' Montija. Na 186 km dolgi trasi so morali premagati slabih 4000 višinskih metrov. Slovenski as Primož Roglič (Red Bull-BORA-hansgrohe) je etapo začel s petega mesta v skupnem seštevku. Etapo je zmagal Richard Carapaz. To je četrta etapna zmaga za Ekvadorca na Dirki po Italiji, ki jo je sicer osvojil leta 2019. Roglič je prišel v cilj z glavnino in ni sprintal za odbitne sekunde.
Ekvadorec Richard Carapaz (EF Education-EasyPost) je zmagovalec 11. etape kolesarske dirke po Italiji. Na trasi od Viareggia do Castelnovo ne' Montija (186 km) je bil najboljši po napadu na zadnjem klancu. V skupini favoritov je ciljno črto prečkal tudiPrimož Rogličin zasedel 12. mesto. S tem ostaja na petem mestu v skupnem seštevku.
Carapaz se je po zmagi povzpel na šesto mesto v skupnem seštevku (+1:56), dan je začel kot deveti. Za 31-letnega nekdanjega zmagovalca Gira (2019) in olimpijskega prvaka (2021) je bila to 24. zmaga v karieri in osma v etapah tritedenskih dirkah. Četrtič je dobil etapo na rožnati pentlji, prvič po zmagovitem letu 2019. Na papirju zahtevna etapa s skoraj 3900 višinskimi metri je postregla s pričakovanim potekom. Dolgo je trajalo, da se je vzpostavil beg. V njem je bilo tudi več kot 30 kolesarjev, zato jim glavnina velike prednosti ni dovolila.
Najtežji vzpon sredi etape na Alpe San Pellegrino (13,8 km/8,8 %) je sicer poskrbel za selekcijo, a ne dovolj, da bi spremenila razmerja na vrhu v preostalih 90 km. Roglič je vseskozi ostal blizu najboljšim v seštevku, napadal pa ni, niti sprintal za bonifikacijske sekunde.
Odločitev je padla na zadnjem klancu Pietra di Bismantova (5,8 km/5,8 %), ko je večja skupina ujela zadnjih pet ubežnikov, nato pa je napadel Carapaz in si takoj privozil prednost 30 sekund. V ozadju je ritem narekovala ekipa iz Združenih arabskih Emiratov, napadel pa je tudi vodilni MehičanIsaac del Toro(UAE Team Emirates-XRG), a se ni mogel otresti tekmecev.
V sprintu nekoliko navkreber je ciljno črto kot drugi deset sekund za Ekvadorcem prečkal del Toro. Tretji je bil Italijan Giulio Ciccone (Lidl-Trek). Roglič je ciljno črto prečkal kot 12 v času skupine favoritov.
Vodilni v seštevku je ostal Mehičan Isaac del Toro, ki ima po bonifikacijah zdaj 31 sekund prednosti pred moštvenim kolegom Špancem Juanom Ayusom. Tretji je domačin Antonio Tiberi (Bahrain-Victorious) z zaostankom 1:07 minute. Roglič na petem mestu zaostaja še 17 sekund več. Na dirki od Slovencev nastopata tudi Jan Tratnik (Red Bull-BORA-hansgrohe), ki je bil del prvotnega bega, a hitro popustil, ter Matevž Govekar (Bahrain-Victorious). V skupnem seštevku sta daleč zadaj, a imata na 108. izdaji italijanske pentlje drugačne vloge. V četrtek bo na sporedu 12. etapa od Modene do Viadane (172 km). Pričakovati je sprint glavnine, potem ko bo karavana vseh 1700 višinskih metrov prevozila po slabih 100 km.
