Pentagon razmišlja o umiku do 10.000 vojakov iz Vzhodne Evrope, poroča NBC News. Zmanjšali naj bi zlasti število pripadnikov v Romuniji in na Poljskem. Generalni sekretar zveze Nato Mark Rutte je prejšnji četrtek nenaden umik Američanov sicer zanikal.
Pentagon razmišlja o umiku do 10.000 vojakov iz Vzhodne Evrope, danes ob sklicevanju na šest ameriških in evropskih uradnikov poroča ameriška televizija NBC News. Zmanjšali naj bi zlasti število pripadnikov v Romuniji in na Poljskem. Omenjeno število je del napotitve 20.000 pripadnikov ameriške vojske, ki jo je za okrepitev vzhodnega krila Nata po ruskem napadu na Ukrajino leta 2022 odobril takratni predsednik ZDA Joe Biden. O točnem številu vojakov, ki naj bi jih umaknili iz Vzhodne Evrope, naj bi sicer pristojni še razpravljali. Po napovedih naj bi zmanjšali zlasti število vojakov v Romuniji in na Poljskem. Analitiki se bojijo, da bi takšna poteza lahko spodbudila pripravljenost Moskve na vmešavanje v Evropo. V Evropi je sicer trenutno nameščenih okoli 100.000 ameriških vojakov. Od tega jih je 65.000 stalno nameščenih, preostali pa so del rotacij in okrepitev.
"Ne načrtujejo, da bi nenadoma zmanjšali svojo prisotnost v Evropi," je v četrtek dejal generalni sekretar zveze Nato Mark Rutte, ki je tudi prepričan, da ZDA ostajajo zavezane Natu. Pri tem je sicer priznal, da Washington zdaj svojo pozornost vse bolj usmerja na Kitajsko in druge države ter da se mora Evropa na to pripraviti, je poročala francoska tiskovna agencija AFP. Pozdravil je prizadevanja članic v zadnjih letih za krepitev obrambnih izdatkov, a vseeno opozoril, da je treba storiti več. Prepričan je tudi, da carine, ki jih je ameriški predsednik Donald Trump v sredo uvedel na večino uvoza v ZDA, ne bodo negativno vplivale na zasedanje ministrov. "Vseh 32 (članic Nata) se tukaj osredotoča na to, kako braniti ozemlje Nata pred Rusi, našo dolgoročno grožnjo, ki bo prisotna tudi po tem, ko bo, upam, dosežen dogovor o Ukrajini," je še dodal.
