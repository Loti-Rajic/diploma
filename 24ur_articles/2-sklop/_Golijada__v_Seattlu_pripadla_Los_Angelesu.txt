Los Angeles Kings so na tekmi rednega dela hokejske lige NHL gostovali v Seattlu. Kralji so na tekmi z velikim številom zadetkov domače v Climate Pledge Areni ugnali s 6:5. Za kralje je to četrta zmaga v nizu, na zahodnem delu konference pa držijo četrto mesto. Anže Kopitar je tokrat dobil prost večer in ni bil v kadru ekipe iz mesta angelov. Z dvema goloma se je izkazal Samuel Helenius, Adrian Kempe pa je k četrti zmagi kraljev v nizu dodal dve podaji.
Kralji so že pred gostovanjem potrdili drugo mesto v pacifiški skupini in s tem prednost domačega ledu v končnici proti Edmonton Oilers. Zadnji trije medsebojni dvoboji na izpadanje so v končnici zahodne konference pripadli naftarjem. Oilers so potrebovali sedem tekem, da so leta 2022 izločili Kings, leta 2023 so jih izločili po šestih tekmah, lani pa po petih. Naftarji so imeli v vseh treh dvobojih na izpadanje prednost domačega ledu, tokrat so ostali brez. Kralje za konec rednega dela sezone čaka le še domača tekma proti Calgaryju. Moštvo St. Louis Blues je v prvi tretjini zadelo štirikrat in si na koncu z zmago s 6:1 proti Utahu priigralo mesto v končnici tekmovanja za Stanleyjev pokal. "Občutek je zelo dober in všeč mi je bilo, kako smo to naredili,"je dejal trener St. Louisa Jim Montgomery, ki je 25. novembra prevzel taktirko namesto Drewa Bannisterja.
"V 60 minutah smo se vrnili k temu, kar smo, in v prvih osmih minutah sem vedel, da bomo zmagali že zaradi tega, ker smo bili predani igri proti golovi črti. Mislil sem, da je bil naš napad odličen in smo tekmece prisilili v branjenje," je dodal Montgomery.
V St. Paulu je Matt Boldy zadel 18 sekund pred koncem podaljška, potem ko je Joel Eriksson Ek izenačil 22 sekund pred koncem v tretji tretjini, Minnesota Wild pa si je z zmago s 3:2 proti Anaheim Ducks priborila uvrstitev v končnico. Minnesota, ki je potrebovala vsaj točko, da bi si zagotovila prvi wild card v zahodni konferenci, je mesto osvojila kmalu po odbitem zadetku Erikssona Eka za izenačenje na 2:2, s katerim je izsilil podaljšek. Hokejisti Wilda se bodo v prvem krogu končnice zahodne konference pomerili z Vegas Golden Knights. "Te tekme niso lahke," je dejal Eriksson Ek: "Točke si moraš prigarati."
Toronto Maple Leafs pa bodo v prvem krogu končnice Stanleyjevega pokala v vzhodni konferenci igrali proti Ottawi Senators. Toronto, ki je tokrat s 4:0 premagal Buffalo Sabres, bo imel prednost domačega ledu v seriji na štiri zmage. "Ja, kul bo,"je dejal kapetan Maple Leafs Auston Matthews. "Mislim, minilo je že dolgo časa. Očitno je, da so dobra mlada ekipa. Lačni so. Prav tako so naredili nekaj velikih korakov. Zato mislim, da bo super. Zabavno bo. To je dobro za hokej. Vsi se tega dvoboja veselimo."Izidi:Boston Bruins - New Jersey Devils            4:5 (podaljšek) Buffalo Sabres - Toronto Maple Leafs         0:4 Ottawa Senators - Chicago Blackhawks         3:4(podaljšek) Philadelphia Flyers - Columbus Blue Jackets  0:3 Tampa Bay Lightning - Florida Panthers 5:1 New York Islanders - Washington Capitals     1:3 St. Louis Blues- Utah Hockey Club 6:1 Minnesota Wild - Anaheim Ducks 3:2 (podaljšek) Calgary Flames - Vegas Golden Knights 5:4 (kazenski streli) Seattle Kraken - Los Angeles Kings           5:6 (Anže Kopitar: ni igral za LA)
