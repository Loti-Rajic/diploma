V minulem tednu je onkraj slovenskih meja v Severni Makedoniji na igrišče po hujši poškodbi reber ponovno stopil Nejc Cehte. V Srbiji pa se je Miha Kavčič z Vojvodino razveselil pokalnega naslova.
Vojvodina je po sezoni premora vrnila pokalno lovoriko v svoje vitrine. V finalu je z 28:26 premagala ambiciozni Partizan. Slovenski reprezentančni krožni napadalec Miha Kavčič soigralcem ni mogel pomagati, saj okreva po poškodbi dimeljnice in bo najverjetneje primoran izpustiti preostanek sezone.
V Severni Makedoniji je med tednom Eurofarm doživel prvi poraz v državnem prvenstvu v domači Bitoli. S 35:34 je bil v napeti končnici boljši Vardar, ki je tako prevzel vodstvo v končnici lige. Po hujši poškodbi na svetovnem prvenstvu v začetku leta je bil v postavi Eurofarma prvič Nejc Cehte, a je njegova statistika v okoli 20 minutah igre ostala prazna, medtem ko je Domen Tajnik dosegel šest zadetkov in bil drugi najboljši strelec svoje ekipe.
Eurofarm je bil aktiven tudi med vikendom. V Bitoli je gostil četrtfinalno skupino makedonskega pokala in se z dvema zmagama uvrstil v polfinale, potem ko je bil zanesljivo boljši od Kumanovega in Radoviša.