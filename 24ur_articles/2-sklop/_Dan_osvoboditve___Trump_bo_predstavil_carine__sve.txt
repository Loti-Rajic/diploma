Ameriški predsednik Donald Trump bo po napovedih predstavil dodatne carine na uvoz blaga iz ZDA. Kaj načrtuje, ni povsem jasno, je pa obljubil, da bo s t. i. vzajemnimi carinami "zelo prijazen". Podjetja, potrošniki in vlagatelji po vsem svetu so zaskrbljeni zaradi grožnje svetovne trgovinske vojne.
Trump je današnji dan označil za "dan osvoboditve", ki bo prinesel dramatične nove dajatve, ki bi lahko omajale svetovni trgovinski sistem. Vztraja, da so carine potrebne zaradi neravnovesja v blagovni menjavi ZDA z drugimi državami. Nove ukrepe bo napovedal danes popoldne ob 16. uri po lokalnem času (ob 22. uri po srednjeevropskem času). Iz Bele hiše so v torek sporočili, da je že sprejel odločitev, a da še usklajuje podrobnosti."Trenutno je s svojo ekipo za trgovino in carine, da bi zagotovili popoln dogovor za Američane in ameriške delavce,"je povedala tiskovna predstavnica Bele hiše Karoline Leavitt. Ameriški mediji so poročali, da naj bi Trump razmišljal o vsesplošnih carinah v višini okoli 20 odstotkov in ne o različnih višinah uvoznih dajatev za različne države. V Beli hiši teh navedb niso želeli potrditi. Je pa Leavittova povedala, da bodo nove carine začele veljati takoj po Trumpovi objavi, medtem ko bodo 25-odstotne carine na uvoz avtomobilov začele veljati v četrtek. Trumpova administracija prav tako ni želela pojasniti, katere države bodo tarča carin. Po poročanju BBC naj bi to bile Argentina, Avstralija, Brazilija, Kitajska, Evropska unija, Indija, Indonezija, Japonska, Južna Koreja, Malezija, Mehika, Rusija, Savdska Arabija, Južna Afrika, Švica, Tajvan, Tajska, Turčija, Velika Britanija in Vietnam. Trump je nekaj svojih najostrejših kritik do zdaj namenil zaveznikom in glavnim trgovinskim partnerjem, kot sta denimo Kanada in EU."Prijatelj je bil velikokrat veliko hujši od sovražnika," je dejal prejšnji teden.
Kdo bo plačal posledice?
Tarife so seveda davki na uvoz, a kdo jih bo plačal? Tehnično je odgovor preprost: z višjim računom se bodo soočila ameriška podjetja, ki uvažajo blago v ZDA. Toda višje kot bodo carine, več podjetij bo iskalo načine za izravnavo teh stroškov, bodisi z zamenjavo dobaviteljev, pritiski na poslovne partnerje, da si delijo breme, ali z zvišanjem cen za ameriške potrošnike, piše BBC.Mnoga podjetja so povedala, da se na ta korak že pripravljajo. Vendar je to tvegana igra. Če bodo cene za potrošnike previsoke, bodo ti kupovali drugje. Analitiki opozarjajo, da se s carinami povečuje tveganje, da bi ZDA padle v recesijo, enako pa bi lahko zgodilo tudi državam, katerih podjetja v veliki meri poslujejo z ZDA.Trump pravi, da lahko tisti, ki se želijo izogniti carinam, preprosto poslujejo v ZDA, vendar to ni takojšnja ali lahka rešitev.Države po svetu, med njimi tudi EU, napovedujejo protiukrepe, a hkrati zagotavljajo, da so pripravljene na dodatne pogovore. Predsednica Evropske komisije Ursula von der Leyen je v torek dejala, da si Evropa želi doseči rešitev s pogajanji, vendar bo po potrebi zaščitila svoje interese. Tudi britanski premierKeir Starmerje napovedal, da se bodo odzvali za zaščito nacionalnih interesov. Mehiška predsednica Claudia Sheinbaum medtem meni, da lahko povračilni ukrepi položaj le še poslabšajo. Trump je nedavno dokazal, da s svojimi grožnjami misli resno. V času od nastopa drugega mandata v januarju je uvedel že carine na uvoz aluminija in jekla ter zvišal carine na vse blago iz Kitajske. Prav tako je uvedel carine na uvožene avtomobile in avtomobilske dele. A hkrati je večkrat napovedal, da bo uvedel še druge carine, ki pa jih je pozneje preklical ali odložil.
Tiskovni predstavnik Evropske komisije pravi, da se bo EU na nove carine, ki naj bi jih napovedale ZDA, odzvale v "primernem trenutku". Odzvali naj bi se v dveh korakih, v prvi fazi na že veljavne carine na jeklo in aluminij, v drugi pa bodo obravnavali še vse ostalo. Prva je trenutno v internih postopkih, drugo pa bodo izdali po današnji objavi.
Donald Trump se je prvič danes oglasil na svojem omrežju Truth Social in zapisal: "V AMERIKI JE DAN OSVOBODITVE!" Kot pravi, bodo carine osvobodile ZDA odvisnosti od tujega blaga.
Danska premierka Matte Frederiksen je medtem v luči ameriških teženj po priključitvi arktičnega ozemlja odpotovala na Grenlandijo. Bodoči novi grenlandski premier Jens-Frederik Nielsen je poudaril, da bodo še naprej krepili vezi z Dansko, z ZDA pa želijo imeti spoštljiv odnos. "Napovedi o priključitvi in nespoštovanje naše suverenosti ni spoštljivo," je sporočil Američanom.
Uvedba novih ameriških carin bi močno prizadela italijanska podjetja, je dejala italijanska premierka Giorgia Meloni in dodala, da je treba narediti vse, da bi se izognili trgovinski vojni. Italijani ocenjujejo, da bi nove carine najbolj prizadele njihov farmacevtski, živilski in modni sektor.
Britanski zunanji minister David Lammy je povedal, da med Londonom in Washingtonom še vedno potekajo intenzivni pogovori o morebitnem dogovoru, a da se Velika Britanija pripravlja "na najhujše". Premier Keir Starmer je danes dejal, da ne izključujejo ničesar. Poudaril je, da trgovinska vojna ne koristi nikomur, da pa so pripravljeni na vse scenarije.
Načrtovane carine bodo negativne za ves svet, škoda pa bo odvisna od tega, kako daleč bodo segle, kako dolgo bodo trajale in ali bodo privedle do uspešnih pogajanj, je komentirala predsednica Evropske centralne banke Christine Lagarde.
Francoska vlada pričakuje, da bodo carine predsednika Trumpa v razponu med 20 in 25 odstotkov, je dejala tiskovna predstavnica vlade Sophie Primas.
Zaradi carin na uvoz avtomobilov in avtomobilskih delov v ZDA bi bilo lahko ogroženih več kot 25.000 delovnih mest v avtomobilski industriji v Združenem kraljestvu, je ocenil britanski Inštitut za raziskave javnih politik. Carine bi lahko popolnoma destabilizirale panogo, so opozorili.
Tečaji vrednostnih papirjev na pomembnejših borzah v Evropi so nov trgovalni dan začeli s padci. Vlagatelji so negotovi, saj še ni jasno, kakšne ukrepe bo sprejel Trump.
Vzajemne carine Trumpa bi imele razmeroma majhen vpliv na nemški izvoz v ZDA, ugotavlja münchenski ekonomski inštitut Ifo. Če EU ne bi sprejela nobenih proti ukrepov, bi se nemški izvoz na podlagi izračunov inštituta zmanjšal za 2,4 odstotka. Precej večji bi bil učinek splošnih 20-odstotnih carin.
Ameriški predsednik Donald Trump bo po napovedih danes napovedal dodatne carine na uvoz v ZDA. Kaj točno pripravlja, še ni znano.