V rimski bolnišnici je umrl škotski turist, ki je bil hudo poškodovan v domnevni eksploziji plina in posledičnem zrušenju večstanovanjske zgradbe v rimskem okrožju Monteverde. Nesreča se je zgodila zadnji dan njegovih počitnic v Rimu. Teden dni pred tem je 54-letnik na Facebook objavil fotografije nastanitve in zapisal, da je navdušen. "To bo dober teden, če me ne ubijejo," se je pošalil.
54-letni Grant Paterson je med svojim enotedenskim obiskom italijanske prestolnice bival v turističnem apartmaju v starejši, večstanovanjski zgradbi v okrožju Monteverde. Zadnji dan njegovega obiska je v zgradbi odjeknila eksplozija, domnevno zaradi uhajanja plina. Bila je tako silovita, da se je zgradba porušila. Turista so reševalci potegnili izpod ruševin in ga hudo poškodovanega prepeljali v rimsko bolnišnico. Tam je bil hospitaliziran od 23. marca in je prestal več operacij. Po poročanju Guardiana so opekline prekrivale 75 odstotkov njegovega telesa, dihal pa je s pomočjo aparatov. Včeraj so sporočili, da je umrl. Paterson je v Rim prispel 17. marca, vtise iz italijanskega mesta pa je redno objavljal na družbenem omrežju Facebook. Že prvi dan je objavil fotografije nastanitve in zapisal, da je navdušen."To bo dober teden, če me ne ubijejo,"se je pošalil.
Župan Rima Roberto Gualtieri je ob novici o smrti turista zapisal, da je "užaloščen ves Rim". "Njegovim najdražjim in sodržavljanom bi rad izrazil svoje osebno sožalje in sožalje mesta. Resnično upam, da bo preiskava incidenta hitro osvetlila to strašno nesrečo,"je dodal. Tudi italijanska ministrica za turizem Daniela Santanche je poudarila, da je treba čimprej ugotoviti, kaj točno se je zgodilo."Varnost turistov je absolutna prioriteta in prav zaradi tega je ministrstvo uvedlo posebne ukrepe glede varnosti in požarne varnosti, da lahko vsi bivajo v naši državi popolnoma mirno."
