Nevladna okoljska organizacija Svetovni sklad za naravo tudi letos na izbrano soboto v marcu ljudi po vsem svetu poziva, naj ob 20.30 po lokalnem času za eno uro ugasnejo luči in s tem prispevajo k povečanju ozaveščenosti o nujnosti varovanja planeta.
Ura za Zemljo bo letos po svetu združila milijone ljudi v podporo planetu."Pravkar smo imeli najbolj vroče leto, najtoplejše desetletje in najvišje temperature morja v zgodovini. Bili smo priča zgodovinsko največjim požarom, nevihtam in sušam,"so zapisali pred današnjo 19. izvedbo največjega svetovnega okoljskega gibanja. Akcija poteka predzadnjo ali zadnjo soboto v marcu. Pričakujejo, da bo letos sodelovalo na milijone ljudi v več kot 180 državah in ozemljih. Luči bodo ugasnili tudi na nekaterih največjih svetovnih znamenitostih.Ob tem so v organizaciji Svetovni sklad za naravo (WWF) znova pozvali k opuščanju fosilnih goriv, ki onesnažujejo Zemljo in so glavni vzrok za naštete stvari, ter pozvali k uporabi obnovljivih virov energije. WWF je pobudo skupaj s partnerji začel leta 2007 v avstralskem Sydneyju, od takrat pa je zrasla v eno največjih ljudskih gibanj za zaščito okolja.
