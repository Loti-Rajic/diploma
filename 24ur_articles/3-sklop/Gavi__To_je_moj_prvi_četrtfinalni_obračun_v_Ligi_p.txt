Gavi: To je moj prvi četrtfinalni obračun v Ligi prvakov, komaj čakam, da zmagamo

Barcelona, 08. 04. 2025 16.22 | Posodobljeno pred 2 uramaicon-content-book-3PREDVIDEN ČAS BRANJA:3 min
Na nogometne zelenice elitne Lige prvakov se vrača veliko akcije, ta teden je tako rezerviran za prve tekme četrtfinala. V torek boste lahko na Kanalu A in VOYO spremljali spopad Arsenala in Reala, v sredo pa bo Borussia gostovala v Barceloni. Katalonci, ki so v vlogi izrazitega favorita, so na zadnjih petih tekmah proti Dortmundčanom v evropskih tekmovanjih vpisali pet zmag. Ne le to, na stavnicah so eden glavnih favoritov celo za končno zmago. Hansi Flick je vseeno previden: "So zelo dobra, stabilna ekipa. Igrajo zelo napadalen nogomet." S trenerjem Niko Kovačem sta skupaj sodelovala, sta tudi dobra prijatelja, toda nekdo se bo moral prihodnji teden posloviti.
Barcelona, ki se je, odkar je trenerski stolček zasedelHansi Flick, povsem razcvetela, je nova favoritinja za osvojitev naslova elitne Lige prvakov. Na svojem seznamu jih šteje že pet, tokrat pa pogumno koraka proti šestemu. Toda do tja jo čaka še nekaj ovir, prva sliši na ime Borussia Dortmund. V četrtfinale so se Katalonci prebili po zmagi nad Benfico s skupnim rezultatom 4:1 in tako postali šele tretja ekipa v zgodovini tekmovanja, ki se je uvrstila v četrtfinale več kot 20-krat. Na tem seznamu sta še Bayern München in rekorder po osvojenih naslovih Real Madrid (15). Pomlajena ekipa je pred sredinim obračunom optimistična in polna pričakovanj."To je moj prvi četrtfinale [v Ligi prvakov] in komaj čakam, da dobim nekaj minut na zelenici in predvsem, da zmagamo,"je na novinarski konferenci pripovedoval mladi zvezdnikGavi. Lepe besede je namenil tudi svojemu trenerju:"Vsak dan se trudim še izboljšati in Hansi Flick mi pri tem pomaga. Delam na tem, da bi bil karseda popoln igralec. Imava odličen odnos, on mi zaupa, jaz pa sem potem lahko sproščen in vesel."
Odličen odnos s trenerjem katalonskega velikana pa ima tudiNiko Kovač, ki je januarja v Borussii zamenjalNurija Sahina. S hrvaškim trenerjem je Flick v vlogi pomočnika dve sezoni sodeloval pri Bayernu, za tem pa je postal celo njegov naslednik. Pisalo se je leto 2019. Nemec je nato v isti sezoni zablestel s trojno krono. Takšne načrte ima sedaj tudi v Španiji. In kaže mu zelo dobro. V igri so še vedno celo za četverček. V tej sezoni Lige prvakov je Blaugrana že zabila 32 golov, kar je največ po sezoni 2011/12, ko jih je dala 35, so na vrhu španskega prvenstva in v finalu španskega kraljevega pokala. Superpokalno lovoriko imajo že na polici.
Barcelona je na zadnji tekmi španskega prvenstva sicer le remizirala, Borussia se pod novim trenerjem še povzpenja na lestvici. Kovač v Ligi prvakov, odkar je prevzel vodenje, še ni izgubil."So zelo dobra ekipa. Niko pa bo lahko premišljeno izbral postavo. Zelo so močni v obrambi, imajo dobre igralce in mislim, da so lahko nevarni kljub poškodbam. Imajo dovolj kadra, da pokrijejo vse odsotnosti,"je povedal Flick."So zelo stabilna ekipa, ki igra napadalen nogomet. V letošnji sezoni tega tekmovanja pa tudi nam ne gre slabo, igramo zelo dobro tako doma kot tudi v gosteh. Pot do sem ni bila enostavna, toda vse je plod trdega dela. Dela celotne ekipe,"še zaključi trener.