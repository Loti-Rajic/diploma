Minister za notranje zadeve je namignil, da bi lahko kadrovske vrzeli na področju varnosti zapolnili z mestnimi redarji, ki bi lahko dobili večja pooblastila in bi postali nekakšna lokalna policija. Ob tem pa se nad ministrstvo zgrinjajo tudi očitki o novem poskusu politizacije policije. V javno razpravo so poslali predlog, ki bi namreč bistveno zrahljal pogoje, ki jih mora za imenovanje izpolnjevati generalni direktor Policije.
Deset let v Policiji in sedem let izkušenj na vodstvenih položajih bi bilo, kot predlaga ministrstvo, dovolj za imenovanje na čelo policije. Vodstvene izkušnje bi izpolnjeval policist, ki bi bil denimo vodja enote, pa tudi njegovi namestniki ali pomočniki. “Nekdo, ki je 10 let v policiji in morda sedem let na delovnem mestu pomočnika komandirja oziroma načelnika na policijski postaji na lokalni ravni, bi lahko kandidiral in bil izbran za to delo, vendar generalni direktor policije vodi policijo na državnem nivoju,” je predlog komentiral Miroslav Žaberl s Fakultete za varnostne vede.
Predlog je v javni obravnavi le dva meseca po odstopu Senada Jušića s položaja generalnega direktorja. Jušiću so sicer očitali pomanjkljive vodstvene izkušnje. “Ne vidim nekega velikega razloga, zakaj bi skrajševali samo za direktorja policije zahtevane delovne izkušnje z osmih na sedem let; osem je nek standard za take položaje,” meni poslanec Matej T. Vatovec (Levica). Namesto rahljanja pogojev bi morali spremeniti postopek imenovanja in ga vzeti iz rok politike, poudarja Žaberl. “Generalni direktor mora biti v določenih primerih tudi branik operativne samostojnosti oziroma avtonomnosti policije, mora znati reči politiki tudi ne,” je dodal.
Predlog ureja tudi štipendije za delo v policiji. Področje kadrovskih vrzeli na področju varnosti je minister te dni odprl na posvetu na Brdu pri Kranju. “Kar zadeva same občinske redarje, mestne redarje, je naša politika, da morajo dobiti več pristojnosti svojega ukrepanja v lokalni skupnosti. Nihče v Republiki Sloveniji ne bo zaustavil trenda, da bo v nekem doglednem času mestno redarstvo postalo tudi lokalna policija,” je dejal Boštjan Poklukar, minister za notranje zadeve.
V koalicijski Levici pa menijo, da je povečevanje pristojnosti redarjev nevarno početje. “Ves čas poslušam, kako je Slovenija ena izmed najbolj varnih držav, tudi s tega vidika, da policija ustrezno ureja stvari. Če je problem kadrovski primanjkljaj v policijskih vrstah, bo moralo ministrstvo iskati rešitve na tem področju; mislim pa, da podeljevanje policijskih pooblastil redarjem ni dobra rešitev,” je dejal Vatovec.
Skeptičen je tudi Žaberl: “Izvrševanje izvršilnih pooblastil pomeni globlje posege v človekove pravice, zato morajo biti ti uradniki posebej usposobljeni, in seveda to pomeni tudi možnost večjih zlorab.”
Na vprašanje, kaj konkretno je mislil Poklukar in kakšne pristojnosti bi podeljeval redarjem, nam ministrstvo še ni odgovorilo.