Papež Frančišek, ki se zaradi pljučnice od 14. februarja zdravi v bolnišnici Gemelli, se bo v nedeljo vrnil v svojo rezidenco v Vatikanu, kjer bo okreval vsaj dva meseca, so sporočili njegovi zdravniki. V nedeljo se bo tudi prvič, odkar je zbolel, pojavil v javnosti. Kot so sporočili iz vatikanskega tiskovnega urada, bo po molitvi Angelovega čaščenja z okna rimske bolnišnice Gemelli, kjer se zdravi od 14. februarja, pomahal in blagoslovil vernike.
Papež se bo v nedeljo vrnil v rezidenco svete Marte, kjer običajno prebiva, je na novinarski konferenci v rimski bolnišnici Gemelli povedal profesor Sergio Alfieri. Dodal je, da bo njegovo okrevanje trajalo "vsaj dva meseca".Vatikan je pred tem danes napovedal, da se bo Papež v nedeljo prvič, odkar se zdravi za pljučnico, pojavil v javnosti. Kot so sporočili iz vatikanskega tiskovnega urada, bo po molitvi Angelovega čaščenja z okna rimske bolnišnice Gemelli, kjer se zdravi od 14. februarja, pomahal in blagoslovil vernike.
Zdravstveno stanje papeža, ki se zdravi zaradi pljučnice na obeh pljučnih krilih, se je v zadnjem tednu izboljšalo, tako da med drugim ne potrebuje več kisikove maske. Ob tem so v sredo opozorili, da papež še ni ozdravel, čeprav je njegova pljučnica "pod nadzorom", in da bo do nadaljnjega ostal v bolnišnici. Po začetnih skrbeh, da bi lahko bilo njegovo življenje ogroženo, je tako prišlo do nekoliko bolj opaznega napredka pri njegovem zdravljenju. Papeževa bolezen in dolgotrajna hospitalizacija sta sicer sprožili vprašanja o tem, kdo bo vodil številne verske dogodke pred bližajočo se veliko nočjo, ki je eden največjih praznikov v krščanskem koledarju. Vatikanski tiskovni urad je v sredo sporočil, da v zvezi s tem še niso sprejeli nobene dokončne odločitve.
