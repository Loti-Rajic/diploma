Kako resni so načrti slovenskega državnega vrha o razvoju novega orožarskega podjetja pri nas? Z namenom, da bi del povečanih obrambnih izdatkov ostal doma, naj bi država preko Slovenskega državnega holdinga moči združila s slovenskim podjetjem Valhalla Turrets in nemškim Rheinmetallom. Direktor Valhalle Miloš Milosavljević potrjuje, da so z nemškim obrambnim gigantom že nekaj časa v resnih dogovorih, država pa do njih še ni pristopila.
Teden spoznanja za Slovenijo, da bo morala izdatke za obrambo povišati na dva odstotka BDP še pred letom 2030, je prinesel tudi jasno namero slovenskega predsednika vlade."Najbolj učinkovit način, da denar za obrambo in varnost naložimo, je, da vzpostavimo lastno, tudi slovensko industrijo, "je Robert Golob dejal v četrtek. Po poročanjih javne televizije naj bi bila živa ideja povezovanja SDH z nemškim koncernom Rheinmetall in ljubljanskim podjetjem Valhalla v novo, bržkone največje slovensko obrambno podjetje."Evropa se prebuja. Zaveda se, da smo odvisni od lastne industrije, da bomo toliko varni, kolikor bo evropska obrambna industrija soustvarjala profesionalnih produktov za evropsko uporabo,"je v sredo dejal direktor Valhalle Miloš Milosavljević.
Direktor družbe, ki je z državo v času tega mandata sklenila več milijonskih poslov, se otepa očitka, da bi se vzpenjali le na plečih države. Priložnost pa vidijo v izdelavi kupol za osemkolesnike Patria, pri čemer bi lahko na račun domače industrije po nekaterih ocenah skupaj z davkom na dodano vrednost od okoli 700-milijonskega nakupa 106 Patrij doma ostala slaba polovica denarja. Milosavljević je sporočil, da s SDH niso v dogovorih in da niso imeli nobenega sestanka. Je pa potrdil, da so z nemško družbo v pogovorih o različnih oblikah sodelovanja. Direktor interesnega združenja Grozd obrambne industrije Slovenije konkretnega primera ne pozna, meni pa, da se odpirajo priložnosti še za druge industrije.
"Mi pozivamo industrije, kot so kovinska na primer, elektronika, avtomobilska nenazadnje, da se nam priključijo, ker v Sloveniji je ogromno tehnološkega znanja," pravi Boštjan Skalar iz Grozda obrambne industrije Slovenije in dodaja, da to znanje lahko doprinese h končnim produktom."Slovenija je izredno izvozno usmerjena in seveda velikokrat del dobavnih verig, ampak to še ne pomeni, da imamo efektivnost, ker največ efekta dajo končni produkti,"pravi. Na obrambnem ministrstvu medtem pravijo, da z informacijami, da bi se načrtovala ustanovitev skupnega podjetja, ne razpolagajo. Tudi na holdingu, kamor se je z ministrstva nedavno preselil Damir Črnčec, tega niso komentirali, opirajo se na zakonske omejitve glede komuniciranja.
