Na nemški avtocesti A4 se je v petek odvijala filmska akcija. Kar 15 policijskih vozil in dva helikopterja je lovilo črnega mercedesa, ki je pred možmi v modrem bežal z več kot 250 kilometri na uro. Voznik se je ustavil šele, ko je v vozilu zmanjkalo goriva.
Črn mercedes je v petek opoldne potoval po avtocesti A4 v bližini mesta Stadtroda v smeri proti Frankfurtu na Majni. Ko so ga med prometno kontrolo skušali ustaviti policisti, se 47-letnik, ki je bil za volanom, ni ustavil, pač pa je še pohodil plin. Policija ga je začela zasledovati, a je bilo hitro jasno, da moški ne namerava upoštevati njihovih signalov in se ne bo ustavil, poroča nemški Bild. Policijska patrulja je poklicala okrepitve, da bi prekrškarja izsledili. Na koncu ga je po avtocesti lovilo 15 policijskih vozil, iz zraka pa sta mu sledila še dva helikopterja. Po podatkih policije sta 47-letnik in njegov sopotnik pobegnila celo v Hessen, kjer sta zamenjala pas v smeri Dresdna. Z avtoceste pa nista mogla, saj so bile na vseh izvozih postavljene patrulje.
Voznik je med begom trčil v več policijskih avtomobilov. Po prevoženih okoli 300 kilometrih se je končno ustavil v kraju Bucha – a ne po lastni volji."Vozilo se je ustavilo, ko je zmanjkalo goriva,"so pojasnili na policiji. Voznika in sopotnika so nato aretirali. Voznik ni imel veljavnega vozniškega dovoljenja in je vozil pod vplivom opojnih substanc. Po preverjanju identitete se je izkazalo, zakaj je skušal pobegniti. Državno tožilstvo v Coburgu je namreč izdalo nalog za njegovo aretacijo. Poleg starih grehov, zaradi katerih je bil razpisan nalog za aretacijo, pa ga zdaj preiskujejo še zaradi nedovoljene dirke z motornim vozilom, ogrožanja cestnega prometa in vožnje pod vplivom opojnih substanc.
