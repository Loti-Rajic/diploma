V tekmi 24. kroga košarkarske lige ABA, sta se v Novem mestu udarila Krka in Dubaj. Novomeščani so se favoriziranemu tekmecu dolgo časa dobro upirali, v končnici obračuna v dvorani Leona Štuklja pa močno popustili in na koncu zanesljivo izgubili (78:93). Krkašem ostaja hud boj za obstanek v regionalni druščini.
Krka šest krogov pred koncem rednega dela lige ABA ostaja pri štirih zmagah. V 24. krogu je morala priznati premoč Dubaju, ki je v Novem mestu slavil s 93:78. Novomeščani so z mislimi že v naslednjih dveh krogih, ki bosta odločala o obstanku. Najprej jih naslednjo nedeljo čaka gostovanje pri zadnje uvrščenem Mornarju, ki ima zgolj eno zmago, nato pa domača preizkušnja s Splitom.
Čeprav se je zgledno borila in bila vseskozi dovolj blizu tekmeca, Krka realnih možnosti za zmago ni imela. Gostje so v zaključku tekme zlahka prišli do dvomestne prednosti in na koncu slavili z najvišjo razliko na tekmi. Dva igralca Krke sta imela odličen večer. Jakob Čebašek je dosegel 21 točk ob metu 6:7 za tri točke, Tayler Personspa je 20 točkam (trojke 3:4) dodal 12 podaj. Izid, liga ABA, 24. krog : Krka - Dubaj 78:93 (20:21, 20:19, 26:31, 12:22)