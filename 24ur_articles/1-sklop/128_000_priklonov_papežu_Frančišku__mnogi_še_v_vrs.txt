V baziliki svetega Petra se je papežu Frančišku poklonilo že najmanj 128.000 ljudi. Vrata bazilike so bila že drugo noč zapored odprta dlje kot predvideno. V pričakovanju prihoda visokih gostov se zaostrujejo tudi varnostni ukrepi.
Do 8. ure zjutraj se jepapežu Frančišku poklonilo že več kot 128.000 ljudi. Da bi lahko to omogočili čim večjemu številu ljudi, je Vatikan že drugo noč zapored ohranil odprta vrata bazilike dlje kot predvideno, vstop vanjo ni bil mogoč le med 2.30 in 5.40 zjutraj.
Dolge vrste ljudi se prek Trga svetega Petra in na ulici Via della Conciliazione, ki vodi do Vatikana, prek nadzornih točk vijejo tudi danes. Verniki se lahko od Frančiška poslovijo še do 20. ure, ko bodo krsto na slovesnosti z udeležbo najvišjih kardinalov zaprli. V soboto se bo nato na Trgu svetega Petra odvila pogrebna slovesnost, nakar bodo Frančiška v skladu z njegovo željo pokopali v rimski baziliki Marije Snežne.
Pogreba se bodo udeležile delegacije 130 držav, med njimi bo tudi približno 50 državnih voditeljev in 10 monarhov, vključno z ameriškim predsednikom Donaldom Trumpom in ukrajinskim predsednikom Volodimirjem Zelenskim. Številne, tudi Trumpa, v Rimu pričakujejo že danes.