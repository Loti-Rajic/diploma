Slovenski smučarski skakalec Domen Prevc je v Trondheimu postal novi svetovni prvak. Z izjemnim drugim skokom, ki je meril kar 140,5 metra, je ubranil vodstvo iz prve serije in na prestolu zamenjal Timija Zajca, ki je naslov osvojil v Planici. Drugo mesto je po diskvalifikaciji Mariusa Lindvika zasedel Jan Hoerl, tretji je bil Rjoju Kobajaši. Anže Lanišek je bil četrti, Lovro Kos pa deseti. To je za Slovenijo že peta medalja na prvenstvu v Trondheimu, četrta zlata.
Domen Prevcje dobro dnevno formo nakazal že v kvalifikacijah, zasedel je tretje mesto. V prvem skoku na tekmi pa je s 138 metri dosegel daljavo serije in prepričljivo prevzel vodstvo. Še najbolj se mu je uspel približati domači adut Marius Lindvik, ki je izenačil Prevčevo daljavo, a za Slovencem vseeno zaostal za sedem desetink točke.
Najboljši slovenski skakalec v skupnem seštevku zime Anže Lanišek je s 132,5 metra po prvi seriji sedmi. Za Prevcem je zaostajal za 9,1, za tretjeuvrščenim Janom Hoerlom pa 4,5 točke. Dober skok je uspeltudi Lovru Kosu, doskočil je pri 131,5 metra in po prvi seriji je zasedal 11. mesto. Branilec naslova Slovenec Timi Zajc je svojo krono predal že po prvi seriji. Skok se mu je namreč ponesrečil, zmogel je zgolj 111,5 metra in ostal brez finalnega skoka. Na tekmo se je uvrstil še Žak Mogel, a je bil s 122 metri tudi on prekratek za finale.
Branilec naslova Slovenec Timi Zajc je svojo krono predal že po prvi seriji. Skok se mu je namreč ponesrečil, zmogel je zgolj 111,5 metra in ostal brez finalnega skoka.Na tekmo se je uvrstil še Žak Mogel, a je bil s 122 metri tudi on prekratek za finale.
Razočarana po prvi seriji sta bila najboljši skakalec te zime Daniel Tschofenigin njegov rojak Stefan Kraft, bila sta 14. oziroma 17. V drugi seriji sta Avstrijca nekoliko popravila okus in pridobila nekaj mest, za njima je zaostal tudi prvi naš skakalec v drugi seriji Lovro Kos. S 136 metri je odličen skok uspel tudi Lanišku, ki je pred zadnjimi šestimi skakalci prevzel vodstvo in napadel stopničke, vendar mu preboj na zmagovalni oder ni uspel, pred njega sta se do nastopa prvih treh zvrstila Rjoju Kobajašiin Norvežan Johann Andre Forfang. S skokom Jana Hoerla pa se je dokončno razplamtel boj za stopničke. Avstrijec je ugnal tedaj vodilnega Japonca in si s tem že zagotovil medaljo, nato pa čakal na Lindvika in Prevca. Drugouvrščeni Norvežan je s skokom, dolgim 139,5 metra, prevzel vodstvo in rokavico vrgel tudi našemu Prevcu. A slovenski smučarski skakalec se izziva ni ustrašil, tako kot v kvalifikacijah je dosegel daljavo 140,5 metra in v izteku skakalnice proslavljal naslov svetovnega prvaka. Zbral je 4,7 točke več od Norvežana, Hoerl pa je zaostal za več kot 15 točk.
"Tega res nisem pričakoval. Zadnje dni sem slabo spal, ves čas sem imel visok pulz. Kar čutil sem, da se bo zgodilo nekaj velikega. Pred finalnim skokom sem bil izjemno živčen, roke so se mi na polno tresle, bilo je zelo, zelo težko, a uspelo mi je ostati zbran,"je v prvem odzivu za mednarodno smučarsko zvezo dejal Prevc."V meni kar vre. Energija, adrenalin. Počasi dojemam, kaj se je zgodilo. Od kvalifikacij naprej so bile moje noge vedno bolj polne, vedno bolj poln sem bil energije in stopnjeval sem nastope iz skoka v skok. Prvi skok je bil soliden z malo rezerve, drugi pa zelo dober. Ko sem bil v zraku, sem samo užival, bil sem presrečen,"je za slovensko smučarsko zvezo po zmagi dejal junak dneva.
A  po koncu tekmovanja je sledil velik šok za domače navijače, žirija tekmovanja je namreč zaradi namerne manipulacije z dresi diskvalificirala vse Norvežane, tudi drugega Lindvika. Srebro je tako šlo v Avstrijo, brona pa se je razveselil Kobajaši.
Lanišek je po diskvalifikaciji goljufivih Norvežanov napredoval na četrto mesto, Kos pa je končal na desetem."Ne glede na vse je bil Domen svetovni prvak, meni je sedaj malo težje, ker sem na nehvaležnem četrtem mestu, če bi bil šesti bi bilo mogoče malo lažje. Kljub temu je za mano super prvenstvo, na žalost danes nisem oddelal tega, kar znam, ampak pokazal sem, da znam skakati in da je forma prava. Do konca sezone jo moramo vzdrževati in mogoče še malo dvigniti," je razplet tekme za Radio televizijo Slovenija pospremil Lanišek.
"Malo sem brez glasu, a nič ne de. Fantje so vse pustili na skakalnici. Imamo svetovnega prvaka, Anže blizu medalje, Lovro deseti. To je dan za zgodovino. Res lep zaključek svetovnega prvenstva,"pa je dogajanje pospremil selektor Robert Hrgota.
Prevčeva zlata medalja je že peta medalja za slovenske smučarske skoke na prvenstvu v Trondheimu, četrta zlata. Dve zlati je dosegla Nika Prevc, ki je bila najboljša na srednji in veliki napravi, skakalci v postavi Kos, Prevc, Zajc in Lanišek so ubranili zlato medaljo iz Planice, slovenska mešana skakalna ekipa pa je bila srebrna.
