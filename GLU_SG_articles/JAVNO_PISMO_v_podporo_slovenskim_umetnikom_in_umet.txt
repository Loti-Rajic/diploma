JAVNO PISMO v podporo slovenskim umetnikom in umetnicam in v protest zoper zlorabo njihovega ugleda in dela v referendumski kampanji proti Zakonu o dodatku k pokojnini za izjemne dosežke na področju umetnosti
Mon, 03 Mar 2025 14:05:31 +0000
https://www.glu-sg.si/en/javno-pismo-v-podporo-slovenskim-umetnikom-in-umetnicam-in-v-protest-zoper-zlorabo-njihovega-ugleda-in-dela-v-referendumski-kampanji-proti-zakonu-o-dodatku-k-pokojnini-za-izjemne-dosezke-na-podrocju-u/

<div class="row">
<div class="col-xs-12">
<p>S tem javnim pismom želimo muzejske in galerijske ustanove, zavodi, društva in producenti kulturnih in umetniških programov na področju sodobne umetnosti, izraziti oster protest proti zlorabi dobrega imena slovenskih umetnikov in umetnic, njihovih praks, uspehov in del, ki se pojavlja v referendumski kampanji stranke SDS proti Zakonu o dodatku k pokojnini za izjemne dosežke na področju umetnosti. Stranka SDS sistematično blati uspešne ustvarjalce in ustvarjalke in neposredno zlorablja delo in ime umetnic Maje Smrekar in Simone Semenič, oboje z namenom mobiliziranja javnega mnenja v referendumski kampanji.</p>
<p>Zaradi prepričanja, da nas kot nacionalno in nasploh človeško skupnost prav umetnost in kultura opredeljujeta bolje, globlje in usodneje kot karkoli drugega, podpiramo zakonsko regulacijo izplačevanja dodatka k pokojninam vrhunskih umetnikov in umetnic, ki s svojim nemalokrat neprimerno vrednotenim delom v polju umetnosti nesebično bogatijo naše bivanje tako na ravni posameznika kot naroda in civilizacije. Dodatek k pokojninam vrhunskih umetnic in umetnikov v Republiki Sloveniji obstaja že dolgo in se po zakonu izplačuje vse od leta 1974. V nasprotju s trditvami pobudnikov referenduma njegova regulacija ne bo ogrozila obstoječih pokojnin vsem upokojencem, saj je le droben prispevek države k priznanju pomena in vrednosti umetniškega ustvarjanja in k dostojni starosti tistih, ki so s svojim vrhunskim umetniškim delovanjem prispevali neizmerno veliko k blagostanju skupnosti.</p>
<p>Ostro nasprotujemo tudi neposrednemu, <em>ad hominem</em> načinu zlorabe, s katerim si je stranka SDS (brez dovoljenja za uporabo, razmnoževanje in predelavo reprodukcije umetniškega dela!) prisvojila umetniško delo Maje Smrekar in ga uporablja v medijskih objavah in na plakatih na stojnicah za zbiranje podpisov za pobudo o referendumu proti reguliranju dodatkov k pokojninam vrhunskih umetnikov in umetnic v Republiki Sloveniji. V medijskih objavah se v omenjenem kontekstu uporablja tudi umetniško delo Simone Semenič. Umetniška dela se v manipulativnem kontekstu politične kampanje uporabljajo derogatorno, kar je popolnoma nedopustno. Takšen način ravnanja z avtorskim delom razumemo kot zavržno zlorabo umetniških praks umetnic Maje Smrekar in Simone Semenič. Pomeni tudi omalovaževanje, javno poniževanje in zaničevanje ustvarjalnega dela umetnic. Maja Smrekar  je prav zaradi odličnosti, izvirnosti in aktualnosti svojega umetniškega delovanja v preteklih dobrih dveh desetletjih razstavljala na več deset samostojnih in skupinskih razstavah doma in v tujini. Bila je prejemnica več domačih in mednarodnih nagrad, med drugim nagrade zlata ptica (2013, Slovenija), nagrade zlata nika festivala Ars Electronica (2017, Linz, Avstrija), nagrade Prešernovega sklada (2018, Slovenija), nagrade Fundacije Falling Walls (Berlin Science Week, Nemčija, 2020) in Župančičeve nagrade (2021, Slovenija). Prejela je tudi štipendijo Follow Fluxus (2023, Nassauischer Kunstverein Wiesbaden, Nemčija). Njeno delo je med drugim v zbirki Moderne galerije, osrednjega nacionalnega muzeja za moderno in sodobno umetnost v Sloveniji. Maja Smrekar sodeluje z Akademijo za likovno umetnost in oblikovanje UL od leta 2018, leta je 2023 postala docentka za kiparstvo in od tega leta je zaposlena na UL ALUO. Treutno je predstojnica Oddelka za kiparstvo.</p>
<p>Simona Semenič deluje na različnih umetniških poljih, najbolj prepoznavna je kot gledališka ustvarjalka in dramska avtorica, njene drame so prevedene v štiriindvajset jezikov, uprizarjane in objavljene v Evropi, Severni in Južni Ameriki, Bližnjem in Daljnem vzhodu. Tudi njena prozna dela žanjejo uspehe doma in na tujem. Nagrajena je bila z nagrado Prešernovega sklada in številnimi drugimi domačimi in tujimi nagradami in priznanji.</p>
<p>Dela umetnic z močjo vizije premikajo meje našega zamišljanja prihodnjega sobivanja človeka v empatični in solidarni skupnosti. V tem je sporočilnost njunih dela globoko humanistična in njun prispevek k slovenskemu in širšemu mednarodnemu kulturnemu prostoru neprecenljiv.</p>
<p>Kot ljudje, ki negujemo prepričanje v umetnost kot vrednoto in s tem prepričanjem opravljamo svoje profesionalno delo na področju razstavljanja, interpretiranja, raziskovanja, produkcije in promoviranja sodobne umetnosti, trdno verjamemo, da je moč umetnosti prav v osmišljanju življenja posameznikov in skupnosti in da umetnost ponuja mnogotere načine in orodja za razumevanje naših ravnanj in bivanj, naših posamičnih in kolektivnih usod preteklosti, sedanjosti in prihodnosti. Zato ostro obsojamo zlorabe osebnega dostojanstva in ustvarjalnega delovanja umetnikov in umetnic, ki na tako zavržen in nesprejemljiv način postanejo žrtve dnevnopolitičnih manipulacij prav zaradi svojega umetniškega delovanja. Umetnice in umetniki s svojim delom vselej ustvarjalno delujejo v dobrobit skupnosti – prav je, da tokrat kot skupnost dvignemo glas zanje!</p>
<p><em>V Ljubljani, 28. 2. 2025</em></p>
<p>&nbsp;</p>
<p>Martina Vovk, direktorica Moderne galerije</p>
<p>Alen Ožbolt, dekan Akademije za likovno umetnost in oblikovanje Univerze v Ljubljani</p>
<p>Goran Milovanović, direktor Galerije Božidar Jakac, Muzej moderne in sodobne umetnosti, Kostanjevica na Krki</p>
<p>Blaž Peršin, direktor Muzeja in galerij mesta Ljubljana</p>
<p>Simona Vidmar Čelik, direktorica Umetnostne galerije Maribor</p>
<p>Tina Ponebšek, direktorica Pilonove galerije, Ajdovščina</p>
<p>Barbara Jaki, direktorica Narodne galerije</p>
<p>Nevenka Šivavec, direktorica Mednarodnega grafičnega likovnega centra</p>
<p>Petra Čeh, direktorica Koroške galerije likovnih umetnosti, Slovenj Gradec</p>
<p>Mateja Kos, predsednica Društva Igor Zabel za kulturo in teorijo</p>
<p>Maja Vardjan, direktorica Muzeja za arhitekturo in oblikovanje</p>
<p>Stane Rozman, direktor Pokrajinskega muzeja Celje – Center sodobnih umetnosti</p>
<p>Oto Luthar, direktor ZRC SAZU, Ljubljana</p>
<p>Saša Nabergoj, direktorica Loškega muzeja Škofja Loka</p>
<p>Miha Dešman, dekan Fakultete za arhitekturo Univerze v Ljubljani</p>
<p>Maja Ambrožič Verderber, direktorica Obalnih galerij Piran</p>
<p>Luka Frelih, predsednik Društva Ljudmila, laboratorij za znanost in umetnost</p>
<p>Pavla Jarc, v.d. direktorja Kulturnega doma Nova Gorica</p>
<p>Alenka Gregorič, umetniška vodja Cukrarne, Ljubljana</p>
<p>Robert Inhof, direktor Galerije Murska Sobota</p>
<p>Iva Kovač, programska vodja Mesta žensk</p>
<p>Lara Mejač, Hana Čeferin, Ajda Ana Koncutar, revija ETC.</p>
<p>Piera Ravnikar, direktorica Zavoda Ravnikar gallery space</p>
<p>Jasmina Založnik, Rok Vevar, Začasni plesni arhiv Slovenije</p>
<p>Dragana Alfirević, predsednica Nomad Dance Academy Slovenija</p>
<p>Uroš Veber, predsednik, Društvo Asociacija, Ljubljana</p>
<p>Marko Peljhan, zastopnik, Zavod Projekt Atol, Ljubljana</p>
<p>Tomaž Grom, umetniški vodja Zavoda Sploh</p>
<p>Špela Trošt, predsednica Via Negativa &#8211; platforma za raziskavo, izobraževanje in produkcijo sodobne izvedbene umetnosti</p>
<p>Tibor Mihelič Syed, direktor Centra urbane kulture Kino Šiška</p>
<p>Pepi Peter Sekulich, dekan A.V.A. – Akademija za vizualne umetnosti, Ljubljana</p>
<p>Mateja Bučar, predsednica društva umetnikov DUM</p>
<p>Mitja Bravhar, v.d. direktorja Filmskega studia VIBA FILM Ljubljana</p>
<p>Aljoša Živadinov Zupančič, direktor Centra za raziskave scenskih umetnosti Delak</p>
<p>Marcela Okretič, direktorica Zavoda Aksioma</p>
<p>Borut Jerman, predsednik Kulturno-izobraževalnega društva PINA, Koper</p>
<p>Peter Cerovšek, direktor Zavoda SCCA-Ljubljana</p>
<p>Miran Šolinc, predsednik Društva ŠKUC</p>
<p>Tia Čiček, umetniška vodja Galerije Škuc in vodja šole Svet umetnosti</p>
<p>Lara Plavčak in Urška Aplinc, vodje šole Svet umetnosti</p>
<p>Tjaša Pogačar, društvo Galerija Boks</p>
<p>Dušan Fišer, vodja Galerije mesta Ptuj</p>
<p>Maja Delak, direktorica zavoda Emanat – zavod za razvoj in afirmacijo plesa in sodobne umetnosti</p>
<p>Jurij Krpan, umetniški vodja zavoda Kersnikova</p>
<p>Irena Pivka, direktorica, Cona</p>
<p>Barbara Čeferin, direktorica Galerije Fotografija</p>
<p>Barbara Sterle Vurnik, umetniška vodja Mestne galerije Ljubljana</p>
<p>Robertina Šebjanič, umetnica in raziskovalka, samozaposlena v kulturi</p>
<p>Urška Centa, umetniška vodja in direktorica zavoda NEST in samozaposlena v kulturi</p>
<p>Alja Lobnik, direktorica zavoda Maska</p>
<p>Ekipa zavoda Bunker</p>
</div>
</div>